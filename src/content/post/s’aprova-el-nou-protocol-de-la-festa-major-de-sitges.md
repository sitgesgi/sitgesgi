---
title: S’aprova el nou protocol de la Festa Major de Sitges
description: En la sessió del Ple d’abril de 2023 ha prosperat, per unanimitat,
  l’aprovació del Protocol de Festa Major que, com a base, actualitza l’aprovada
  l’any 2006, la qual va ser modificada per darrer cop al Ple municipal de 31 de
  maig de 2010.
pubDate: 2023-04-28T20:15:59.108Z
image: /uploads/whatsapp-image-2023-05-12-at-22.17.43.jpeg
---
En la sessió del Ple d’abril de 2023 ha prosperat, per unanimitat, l’aprovació del Protocol de Festa Major que, com a base, actualitza l’aprovada l’any 2006, la qual va ser modificada per darrer cop al Ple municipal de 31 de maig de 2010.

La finalitat del protocol és fixar el conjunt d’actes i de costums que al llarg dels anys han anat configurant els rituals i els seus elements. És a dir, fixar l’estructura de la festa, el seu patrimoni material i immaterial i les regles a complir, sens perjudici que es puguin elaborar o tenir en compte més endavant, reglaments de les mateixes colles o elaborat per l’Ajuntament per regular l’alternança dels membres de cada colla.

El nou redactat s’estructura per donar compliment a l’acord amb la Generalitat de Catalunya que va servir per declarar la Festa Major de Sant Bartomeu i Santa Tecla, Festa Patrimonial d’Interès Nacional. Així, respecte a la versió anterior, el nou Protocol de Festa Major agrupa tots els apartats que parlen d’un mateix tema, segons quatre apartats: el bloc 1, que conté aquells punts que defineixen la Festa Major de Sitges, el bloc 2 que recull els paràmetres organitzatius; el bloc 3, que inclou el programa d’actes de Sant Bartomeu i de Santa Tecla, i el bloc 4 on es regula el mateix protocol. El document completa també, la informació referent al programa d’actes de Sant Bartomeu i Santa Tecla, i adequa alguns apartats davant l’existència del Consell del Patrimoni Festiu de Festa Major.

El nou protocol incorpora, a més, tots els actes organitzats entorn la celebració, més enllà dels dies de vigília i diada.