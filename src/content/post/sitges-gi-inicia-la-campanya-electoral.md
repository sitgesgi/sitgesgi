---
title: Sitges GI Inicia la Campanya electoral
description: "Sitges GI ha iniciat la campanya electoral, puntualment, a la
  mitjanit del divendres 12 de maig. La tradicional penjada de cartells a
  diferents punts del municipi ha donat el tret de sortida a la recta final de
  la cursa electoral fins al 28M, dia que les sitgetanes i els sitgetans estan
  convocats a les urnes. "
pubDate: 2023-05-12T18:41:37.186Z
image: /uploads/image00007.jpeg
---
Sitges GI ha iniciat la campanya electoral, puntualment, a la mitjanit del divendres 12 de maig. La tradicional penjada de cartells a diferents punts del municipi ha donat el tret de sortida a la recta final de la cursa electoral fins al 28M, dia que les sitgetanes i els sitgetans estan convocats a les urnes. 

Amb el lema ‘Amb tu, seguim creant futur’ l’alcaldable David Martínez lidera un nou projecte que treballa un pla estratègic que contempla el futur des del present. Un futur que implica millorar els barris de Sitges, amb millores en la neteja i la creació d’un nou departament d’imatge, que supervisi totes aquelles decisions que afecten l'estètica i neteja del municipi, cuidant els detalls i aplicant normatives de civisme. 

El programa electoral també prioritza un municipi per viure-hi que  millori l'accés a l’habitatge i en el qual prevalguin la identitat cultural, l’esport, els hàbits saludables i l'educació de qualitat i accessible. Repensar l’Ajuntament, fomentar la participació ciutadana i generar noves economies són alguns dels eixos programàtics de la formació que planteja, com una de les seves prioritats, vetllar pels objectius de l’Agenda 2030 per alentir les conseqüències del canvi climàtic.

El programa de Sitges GI és realista, no ven fum ni grans projectes faraònics que no tenen en compte les necessitats reals de la ciutadania. Tot, a partir de mesures que no deixin ningú enrere, de justícia social i sostenibles, per a un model de poble per a tothom.