---
title: El Corpus de Sitges és declarat Festa Patrimonial d'Interès Nacional
description: El Corpus de Sitges ha estat declarat Festa Patrimonial d’Interès
  Nacional, el màxim reconeixement atorgat per la Generalitat de Catalunya i que
  incorpora el Corpus al Catàleg de Patrimoni Festiu.
pubDate: 2023-04-25T18:37:39.625Z
image: /uploads/whatsapp-image-2023-05-12-at-22.17.43.jpeg
---
El Corpus de Sitges ha estat declarat Festa Patrimonial d’Interès Nacional, el màxim reconeixement atorgat per la Generalitat de Catalunya i que incorpora el Corpus al Catàleg de Patrimoni Festiu.

Sitges es converteix així en l’única localitat catalana, juntament amb Barcelona, que disposa de dues festes amb aquesta catalogació: la Festa Major de Sant Bartomeu i Santa Tecla i, ara, el Corpus. La declaració arriba, entre altres motius, pel valor històric i col·lectiu d’una celebració que a Sitges està documentada des del 1358, i que converteix la vila en l’única població a Catalunya que organitza la Processó de forma ininterrompuda des de fa més de 300 anys (amb l'única excepció dels conflictes bèl·lics), mantenint l’estructura del Corpus Vuitcentista. Sitges, a més, pot documentar la sortida dels gegants per la vigília, els altars, els carrers encatifats i detalls com els domassos, durant més de 150 anys, així com l’Exposició Nacional de Clavells que supera el centenari.

La Generalitat de Catalunya considera Festa Patrimonial d’Interès Nacional, aquelles celebracions estructurades a partir de seqüències rituals basades en costums i manifestacions simbòliques de caràcter identitari, amb projecció nacional. La catalogació permet que els actes i elements d’aquestes celebracions mantinguin l’essència original, tant pels lligams comunitaris com pels que es configuren entre el teixit humà i el territori. El president de la Comissió de Corpus, Eduard Tomàs, assegura que “hem de ser conscients de quina joia de festa tenim, pel valor i la singularitat que té. La declaració és molt important perquè ens ajudarà no només a mantenir la festa, sinó també a cuidar-la”

La catalogació arriba sis anys després de la primera sol·licitud, realitzada el 24 d’abril del 2017.